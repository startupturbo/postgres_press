PostgreSQL 9.5: UPSERT, sicurezza a livello di riga e funzionalità per i Big Data
====================================================================================

7 GENNAIO 2016: Il PostgreSQL Global Development Group annuncia il rilascio di PostgreSQL 9.5. Questa versione aggiunge la funzionalità di UPSERT, la sicurezza a livello di riga e diverse caratteristiche per i Big Data che amplieranno il bacino di utenza del più avanzato database al mondo. Con queste nuove proprietà, PostgreSQL sarà ancor di più la miglior scelta per le applicazioni di startup, grandi aziende e pubblica amministrazione.

Annie Prévot, CIO del CNAF, la Cassa Nazionale per gli Assegni Familiari della Francia, afferma: "Il CNAF fornisce servizi a 11 milioni di persone ed eroga 73 miliardi di Euro ogni anno, attraverso 26 tipi di prestazioni. Questo servizio, essenziale per la popolazione, si basa su un sistema informativo che deve essere efficiente e affidabile. Con soddisfazione, il sistema di CNAF si basa su PostgreSQL per la gestione dei dati."

UPSERT
------

Da molti anni una delle funzionalità più richieste dagli sviluppatori di applicazioni, "UPSERT" è la forma breve di "INSERT, ON CONFLICT UPDATE" e permette di trattare in modo identico record nuovi e aggiornati. UPSERT semplifica lo sviluppo di applicazioni web e mobile incaricando il database di gestire conflitti fra modifiche concorrenti ai dati. Inoltre questa funzionalità abbatte l'ultima barriera significativa per la migrazione di applicazioni legacy MySQL verso PostgreSQL.

Sviluppata nel corso degli ultimi due anni da Peter Geoghegan di Heroku, l'implementazione di PostgreSQL di UPSERT è notevolmente più flessibile e potente di quelle offerte da altri database relazionali. La nuova clausola ON CONFLICT consente di ignorare nuovi dati, oppure di aggiornare diverse colonne o relazioni in modo da supportare complesse catene ETL (Extract, Transform, Load) per il caricamento massivo di dati. Inoltre, come tutto PostgreSQL, è progettata per utilizzo concorrente e per integrarsi con tutte le altre funzionalità, replica logica compresa.

Sicurezza a livello di riga
---------------------------

PostgreSQL continua a espandere le sue capacità nel campo della protezione dei dati, aggiungendo il supporto per la sicurezza a livello di riga - in inglese Row Level Security (RLS). RLS implementa un vero controllo di accesso al dato per riga e per colonna e si integra con stack esterni di sicurezza come SE Linux. PostgreSQL è già noto per essere "il più sicuro di default". RLS consolida questa posizione, rendendolo la migliore scelta per applicazioni con elevati requisiti di sicurezza dei dati; in particolare, conformità a PCI, direttiva europea su Data Protection e standard di protezione dei dati in ambito sanitario.

RLS è l'apice di cinque anni di funzionalità sulla sicurezza aggiunte a PostgreSQL e comprende l'ampio lavoro svolto da KaiGai Kohei di NEC, Stephen Frost di Crunchy Data e Dean Rasheed. Grazie a RLS, gli amministratori di database possono impostare politiche di sicurezza per gestire quali righe particolari utenti sono autorizzati ad aggiornare o a vedere. Implementare la sicurezza del dato in questo modo rende il database resistente a exploit di tipo SQL injection, nonché ad altre falle di sicurezza a livello applicativo.

Funzionalità per i Big Data
---------------------------

PostgreSQL 9.5 include molteplici funzionalità per database di grandi dimensioni e per la loro integrazione con altri sistemi Big Data. Tali funzionalità riaffermano il ruolo dominante di PostgreSQL nel mercato open source dei Big Data, in forte crescita. Fra queste, vale la pena citare:

Indici BRIN: questo nuovo tipo di indice supporta la creazione di indici piccoli ma al tempo stesso molto efficienti per tabelle molto grandi, "naturalmente ordinate". Per esempio, tabelle contenenti dati di log con miliardi di record possono essere indicizzate e ricercate nel 5% del tempo richiesto da un indice BTree tradizionale.

Ordinamenti più veloci: PostgreSQL riesce a ordinare più velocemente dati testuali e di tipo NUMERIC, utilizzando un algoritmo chiamato "chiavi abbreviate". Questo algoritmo è in grado di accelerare query che necessitano di ordinare grandi moli di dati da 2 a 12 volte, e di velocizzare la creazione di indici fino a 20 volte.

CUBE, ROLLUP e GROUPING SET: queste nuove clausole dello standard SQL permettono di produrre report a più livelli di riepilogo utilizzando una sola query invece di molteplici, come in passato. CUBE inoltre consente di integrare PostgreSQL con strumenti di reporting come Tableau, tipici di ambienti Online Analytic Processing (OLAP).

Foreign Data Wrapper (FDW): i FDW consentono già a PostgreSQL di essere utilizzato come motore di query per altri sistemi Big Data come Hadoop e Cassandra. La versione 9.5 aggiunge IMPORT FOREIGN SCHEMA e la propagazione ("pushdown") delle JOIN, rendendo le connessioni per query a database esterni sia più facili da configurare che più efficienti.

TABLESAMPLE: questa clausola SQL consente di ottenere in modo veloce un campione statistico di una tabella enorme, senza la necessità di ordinamenti dispendiosi.

"Il nuovo indice BRIN di PostgreSQL 9.5 è una funzionalità molto potente che permette a Postgres di gestire e indicizzare volumi di dati che fino ad ora erano impraticabili, se non addirittura impossibili. È in grado di portare la scalabilità e le prestazioni oltre i limiti dei tradizionali database relazionali e rende PostgreSQL una soluzione perfetta per analytics con Big Data", afferma Boyan Botev, Lead Database Administrator, Premier, Inc.

Link utili
----------

* Downloads: http://www.postgresql.org/downloads
* Press Kit: http://www.postgresql.org/about/press/presskit95
* Release Note: http://www.postgresql.org/docs/current/static/release-9-5.html
* Le novità di PostgreSQL 9.4 (in inglese): https://wiki.postgresql.org/wiki/What%27s_new_in_PostgreSQL_9.5
* Articoli di blog su funzionalità di PostgreSQL 9.5 (in italiano, a cura di 2ndQuadrant Italia): http://blog.2ndquadrant.it/tag/9-5/

Contattaci
----------

Contatto per la stampa:

	Gabriele Bartolini
	it@postgresql.org
	Ufficio: +39 0574 870600
	Mobile: +39 338 1566217

Su PostgreSQL
-------------

PostgreSQL è il principale sistema di gestione di database open source, con una comunità internazionale costituita da migliaia di utenti e sviluppatori nonché decine di aziende ed enti provenienti da tutte le parti del mondo. Il progetto PostgreSQL si porta dietro oltre 25 anni di attività di ingegneria del software, a partire dal campus di Berkeley dell'Università di California, ed oggi può vantare un ritmo di sviluppo senza uguali. La gamma di funzionalità mature messe a disposizione da PostgreSQL non soltanto è in grado di competere con quelle offerte da sistemi di database proprietari, ma le migliora in termini  di funzionalità avanzate, estensibilità, sicurezza e stabilità. Scopri maggiori informazioni su PostgreSQL e partecipa attivamente alla nostra comunità su http://www.postgresql.org e, per l'Italia, http://www.itpug.org.
