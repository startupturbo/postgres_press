Вийшла PostgreSQL 9.3
====================

9 ВЕРЕСНЯ 2013: Всесвітня група розробки PostgreSQL оголосила про вихід
PostgreSQL 9.3, найновішої версії провідної реляційної системи керування базами
даних (СКБД) з відкритими вихідними текстами. Цей реліз розширює можливості
використання PostgreSQL як надійної і безвідмовної СКБД, а також її інтеграції
з іншими базами даних. Вже зараз версія 9.3 використовується для застосунків,
що були несумісні з попередніми версіями.

«PostgreSQL 9.3 дозволила мені як розробнику одразу скористатися новими
можливостями: удосконаленнями функцій JSON, індексуванням регулярних виразів і
спрощеною інтеграцією баз даних завдяки адаптерам для зовнішніх даних. Я не
уявляю, як справлявся без 9.3», － говорить Джонатан С. Кац (Jonathan
S. Katz), технічний директор компанії Venuebook.

Доступні для запису зовнішні дані
-----------------------------------

Версія 9.3 надає адаптерам зовнішніх даних можливості для запису, реалізовуючи
двосторонній обмін даними між різними СКБД. У сучасних комплексних IT-рішеннях
використовуються різні СКБД і слабоструктуровані джерела даних, які PostgreSQL
допомагає об’єднати та узгодити між собою. На додаток до цього, проект випустив
postgres_fdw － високопродуктивний адаптер читання/запису для обміну даними між
окремими серверами PostgreSQL.

«Адаптери зовнішніх даних із підтримкою запису дають можливість легко
приєднувати і тестувати альтернативи для бекендів, що дозволяє нам оперативно
реагувати на різні типи задач і створювати адекватні прототипи», － пояснює Лі
Холовей (Lee Holloway), співзасновник і провідний інженер компанії CloudFare.
«Нас надихає можливість придумувати і поєднувати нові сервери зберігання даних,
що включають власні експериментальні розробки на мові Go, і спостерігати за
тим, як вони можуть зчитувати і записувати дані одне одного, і навіть
виконувати узгоджені трансакції».

Ще надійніше
------------

«Я віддаю перевагу PostgreSQL через її визнану стабільність, відмовостійкість,
передбачувану роботу, а також реалізацію ACID і відповідність стандарту SQL», －
говорить Паскаль Бушарен (Pascal Bouchareine), директор відділу досліджень і
розробок компанії Gandi.net. Мене особливо надихає можливість швидкого
аварійного перемикання, що була додана в 9.3».

Новий реліз також включає наступні можливості, що підвищують надійність системи:

* контрольні суми сторінок даних: допомога адміністраторам баз даних у
  виявленні несправних дисків і апаратних збоїв, що ведуть до пошкодження даних;
* швидке аварійне перемикання: перемикання з основного вузла на резервний
  відбувається за долі секунди, що забезпечує надійність операторського класу;
* вибір нового основного вузла при використанні тільки потокової реплікації:
  полегшення конфігурації потокової реплікації після аварійного перемикання.

Покращення для розробників
--------------------------

Як і всі попередні релізи, PostgreSQL 9.3 підвищує зручність роботи
програмістів, адміністраторів і розробників архітектури з базою даних. Нові
можливості включають:

* додаткові конструктори і функції видобування даних JSON;
* подання даних, що оновлюються автоматично (materialized views);
* розпаралелювання роботи утиліти pg_dump для пришвидшення створення резервних
  копій великих баз даних;
* операцію LATERAL JOIN.

На додаток до цього, фонові процеси користувача в PostgreSQL 9.3 дозволяють
розробляти менеджери задач, обробники запитів, системи паралельної обробки,
інструменти для роботи з чергами та інші допоміжні програми, що використовують
PostgreSQL для обміну даними. Як приклад такого застосунку
можна привести Mongres － фоновий процес, що отримує запити MongoDB, інтерпретує
їх та передає результати на виконання в PostgreSQL.

Контакти
--------
Україна
Олексій Клюкін
ua@postgresql.org

Посилання
---------

* Головна сторінка завантаження:
  http://www.postgresql.org/downloads
* Матеріали для преси:
  http://www.postgresql.org/about/press/presskit93
* Інформація про зміни (англ.):
  http://www.postgresql.org/docs/9.3/static/release-9-3.html
* Що нового у версії 9.3 (англ.):
  https://wiki.postgresql.org/wiki/What%27s_new_in_PostgreSQL_9.3

Про проект PostgreSQL
---------------------

PostgreSQL – це провідна СКБД з відкритим текстом програми, з глобальною
спільнотою, що складається з тисяч користувачів і розробників, і яка об’єднує
багато компаній і організацій. Проект PostgreSQL створюється на основі більш
ніж 25-річного досвіду проектування і розробки, що почалась в Каліфорнійському
університеті Берклі, і на даний час продовжує розроблятися безпрецедентними
темпами. Продуманий набір можливостей PostgreSQL не тільки не поступається
провідним комерційним СКБД, але й перевершує їх розвиненою функціональністю,
розширюваністю, безпекою та стабільністю. Ви можете отримати додаткову
інформацію про PostgreSQL і приєднатись до нашої спільноти за адресою
http://www.postgresql.org.
