Rilasciato PostgreSQL 9.3
=========================

9 SETTEMBRE 2013: Il PostgreSQL Global Development Group annuncia il rilascio di
PostgreSQL 9.3, l'ultima versione del principale sistema open source di
database relazionali. Questa versione migliora l'affidabilità e la disponibilità
di PostgreSQL, nonché la capacità di integrazione con altri database.
Alcuni utenti hanno già osservato che, grazie alla versione 9.3, possono costruire
applicazioni che prima sarebbero state impossibili.

"PostgreSQL 9.3 mette a disposizione funzionalità che posso utilizzare da subito
nello sviluppo di applicazioni: miglior supporto JSON, indicizzazione di
espressioni regolari e più facile gestione di database federati grazie al foreign
data wrapper di Postgres. Mi chiedo come io possa aver fatto finora senza Postgres 9.3!",
afferma Jonathan S. Katz, CTO di VenueBook.

Scrittura di dati esterni
-------------------------

PostgreSQL 9.3 aggiunge la capacità di scrittura ai Foreign Data Wrapper, permettendo
lo scambio di dati bi-direzionale fra sistemi. I complessi sistemi informativi odierni
coinvolgono più database e fonti di dati semi-strutturati: PostgreSQL ne favorisce
l'integrazione all'interno di un singolo stack, in modo coerente. Il progetto ha
anche rilasciato l'estensione postgres_fdw, un driver ad elevate prestazioni
per federazioni di database PostgreSQL in modalità lettura/scrittura.

"I foreign data wrapper in scrittura ci consentono di integrare e provare diverse
alternative di backend, permettendoci di individuare in modo veloce necessità differenti
e prototipizzare in modo intelligente", spiega Lee Holloway, Co-fondatore e Lead Engineer
presso CloudFlare. "È emozionante poter concepire e mettere in piedi nuovi data store
(compresi quelli sperimentali che abbiamo scritto con Go) e poi osservarli
mentre leggono, scrivono e perfino interagiscono fra di sé".

Maggiore affidabilità e disponibilità
-------------------------------------

"Postgres è sempre stato la mia scelta preferita per la sua nota stabilità, la sua robustezza,
la sua forte coerenza, la sua sicurezza, le transazioni ACID e la conformità con lo
standard SQL", dice Pascal Bouchareine, direttore Ricerca e Sviluppo presso Gandi.net.
"Non vedo l'ora di approfondire la funzionalità di fast failover aggiunta nella
9.3".

Questo nuovo rilascio comprende funzionalità che migliorano ed estendono ulteriormente
le già note proprietà di affidabilità e disponibilità di PostgreSQL.

* Checksum per le pagine di dati: aiuta gli amministratori a rilevare i casi
  di corruzione di dati derivati da dischi malfunzionanti o hardware difettoso
* Fast Failover: consente di rendere attivo uno dei server in replica in un tempo
  inferiore al secondo, garantendo una disponibilità di tipo "carrier-grade"
* Streaming-Only Remastering: una più facile e veloce riconfigurazione delle repliche
  in cascata in seguito a un failover, tramite il protocollo di streaming replication

Funzionalità per sviluppatori
-----------------------------

Come ogni altro rilascio annuale, PostgreSQL 9.3 include molte funzionalità
in grado di rendere più semplice, più flessibile e più divertente lavorare
con Postgres, sia per sviluppatori di applicazioni, che per amministratori
di sistema e analisti. Fra le principali funzionalità introdotte, si citano:

* Metodi di generazione e di accesso per dati di tipo JSON
* Viste aggiornabili
* pg_dump parallelo per velocizzare backup di database di grandi dimensioni
* Supporto per LATERAL JOIN

Inoltre, la funzionalità "User-Defined Background Worker" consente agli sviluppatori
di scrivere task manager, gestori di richieste, processori paralleli, strumenti per
la gestione di code e altre utilità che permettono a PostgreSQL di coordinare
il lavoro. Un esempio di ciò è Mongres, un background worker che accetta query
per MongoDB, le interpreta e le passa a PostgreSQL.

Contatti
--------

GABRIELE BARTOLINI
it@postgresql.org
Ufficio: +39 0574 870600
Mobile: +39 338 1566217
Prato, PO, Italia
http://www.itpug.org/


Link
-----

* Download:
  http://www.postgresql.org/downloads
* Press Kit:
  http://www.postgresql.org/about/press/presskit93
* Note di rilascio:
  http://www.postgresql.org/docs/9.3/static/release-9-3.html
* What's New in 9.3 (in inglese):
  https://wiki.postgresql.org/wiki/What%27s_new_in_PostgreSQL_9.3

Su PostgreSQL
-------------

PostgreSQL è il principale sistema di gestione di database open source, con una comunità
internazionale costituita da migliaia di utenti e sviluppatori nonché decine di aziende
ed enti provenienti da tutte le parti del mondo. Il progetto PostgreSQL si porta dietro
oltre 25 anni di attività di ingegneria del software, a partire dal campus di Berkeley
dell'Università di California, ed oggi può vantare un ritmo di sviluppo senza uguali.
La gamma di funzionalità mature messe a disposizione da PostgreSQL non soltanto
è in grado di competere con quelle offerte da sistemi di database proprietari,
ma le migliora in termini  di funzionalità avanzate, estensibilità, sicurezza
e stabilità. Scopri maggiori informazioni su PostgreSQL e partecipa attivamente
alla nostra comunità su http://www.postgresql.org e, per l'Italia, http://www.itpug.org.
