PostgreSQL 9.4 aumenta flessibilità, scalabilità e prestazioni

18 DICEMBRE 2014: Il PostgreSQL Global Development Group annuncia il rilascio di PostgreSQL 9.4, l'ultima versione del principale sistema open source di database relazionali. Questa versione aggiunge molte funzionalità che aumentano la flessibilità, la scalabilità e le prestazioni di PostgreSQL per diverse tipologie di utenza, fra cui miglioramenti al supporto JSON, alla replica e alle performance degli indici.

Flessibilità
-----------

Grazie al nuovo tipo di dato JSONB di PostgreSQL, gli utenti non dovranno più scegliere fra un sistema relazionale e uno non relazionale: potranno averli entrambi in un colpo solo. JSONB supporta lookup veloci e query di ricerca semplici utilizzando gli indici GIN (Generalized Inverted Index). Le nuove funzioni a corredo permettono agli utenti di estrarre e manipolare dati JSON con prestazioni che uguagliano e migliorano i database più comuni per la gestione di documenti. Con JSONB, dati tabellari strutturati possono essere facilmente integrati con dati non strutturati per un ambiente di database altamente integrato.

"JSONB porta PostgreSQL alla comunità di sviluppatori Javascript, permettendo la memorizzazione e l'interrogazione nativa di dati in formato JSON. Node.js e altri framework lato server in Javascript potranno beneficiare della sicurezza e della robustezza di PostgreSQL, memorizzando al tempo stesso i dati nel formato schema-less preferito", afferma Matt Soldo, Product Manager, Heroku Postgres.


Scalabilità
-----------

Nella 9.4, la decodifica logica (Logical Decoding) fornisce una nuova API per leggere, filtrare e manipolare il flusso di replica di PostgreSQL. Questa interfaccia è la base per nuovi strumenti di replica, come la Replica Bi-Direzionale (BDR), che supporta la creazione di cluster multi-master con PostgreSQL. Altri miglioramenti nel sistema di replica, come replication slot e standby in ritardo (time-delayed), semplificano la gestione e aumentano l'utilità dei server in replica.

"La ragione principale che si cela dietro l'immediata adozione da parte nostra di PostgreSQL 9.4 in ambiente di produzione, è la nuova funzionalità di decodifica logica", afferma Marco Favale, Cartographic Production Manager di Navionics. "La possibilità di scrivere plugin di output personalizzati e flessibili ci permette di raccogliere in modo trasparente i cambiamenti sulle tabelle selezionate e di replicare le modifiche dove vogliamo, rimuovendo le pesanti - e complesse da gestire - soluzioni di replica basate su trigger."

"Zalando si affida alla stabilità e alle prestazioni di centinaia di database PostgreSQL per servire continuamente milioni di clienti in tutta Europa", dice Valentin Gogichashvili, leader del team di Database Operations presso Zalando Technologies. "Siamo entusiasti di impiegare server standby in ritardo, e valuteremo i nuovi strumenti di replica bi-direzionale, resi possibile dall'introduzione della decodifica logica".

Prestazioni
-----------

La versione 9.4 introduce inoltre diversi miglioramenti che permetteranno agli utenti di sfrutture ancora di più i loro server PostgreSQL, fra cui:

* Indici GIN fino al 50% più piccoli e fino a 3 volte più veloci
* Viste Materializzate aggiornabili in modalità concorrente per reportistica più veloce e più aggiornata
* Ricarimento veloce della cache di un database PostgreSQL dopo un restart grazie a pg_prewarm
* Scrittura in parallelo più veloce sul log delle transazioni di PostgreSQL 

"Trarremo sicuramente beneficio dal refresh concorrente delle viste materializzate, dai server standby in ritardo (che renderanno ancora più robusta la nostra disaster recovery) e dagli oramai consueti miglioramenti di performance che ogni release di Postgres porta con sé", aggiunge Marco Favale. 

Link
----

* Download: http://www.postgresql.org/downloads
* Press Kit: http://www.postgresql.org/about/press/presskit94
* Release Note: http://www.postgresql.org/documentation/current/static/release-9-4
* Le novità di PostgreSQL 9.4 (in inglese): https://wiki.postgresql.org/wiki/What%27s_new_in_PostgreSQL_9.4

Su PostgreSQL
-------------

PostgreSQL è il principale sistema di gestione di database open source, con una comunità internazionale costituita da migliaia di utenti e sviluppatori nonché decine di aziende ed enti provenienti da tutte le parti del mondo. Il progetto PostgreSQL si porta dietro oltre 25 anni di attività di ingegneria del software, a partire dal campus di Berkeley dell'Università di California, ed oggi può vantare un ritmo di sviluppo senza uguali. La gamma di funzionalità mature messe a disposizione da PostgreSQL non soltanto è in grado di competere con quelle offerte da sistemi di database proprietari, ma le migliora in termini  di funzionalità avanzate, estensibilità, sicurezza e stabilità. Scopri maggiori informazioni su PostgreSQL e partecipa attivamente alla nostra comunità su http://www.postgresql.org e, per l'Italia, http://www.itpug.org.